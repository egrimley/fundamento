<!DOCTYPE html PUBLIC "-//W3C//DTD HTML 4.01//EN" "http://www.w3.org/TR/html4/strict.dtd">
<html lang="eo">
<head>
<meta http-equiv="Content-Type" content="text/html; charset=UTF-8">
<link rel="stylesheet" type="text/css" href="/stilo/akademio.css">
<title>Fundamento de Esperanto</title>
<meta lang="eo" name="Description" content="Fundamento de Esperanto">
<script type="text/javascript" src="/ink/akademio.js"></script>
<meta name="Author" content="Bertilo Wennergren">
</head>

<body id="www-akademio-de-esperanto-org" class="fundamento">

<div id="enhavo">
<h1>FUNDAMENTO DE ESPERANTO</h1>
<hr>
<div class="div">
<h2>Antaŭparolo</h2>
  <p class="antparol">
Por ke lingvo internacia povu bone kaj regule
progresadi kaj por ke ĝi havu plenan certecon, ke ĝi
neniam disfalos kaj ia facilanima paŝo de ĝiaj amikoj
estontaj ne detruos la laborojn de ĝiaj amikoj estintaj, 
― estas plej necesa antaŭ ĉio unu kondiĉo: la
ekzistado de klare difinita, neniam tuŝebla kaj neniam
ŝanĝebla <strong>Fundamento</strong> de la lingvo. Kiam nia lingvo
estos <a id="av-3062" href="/akademia_vortaro/index.html?serchas=1&amp;id=3062" class="avligilo" title="Ligilo al la Akademia Vortaro">oficiale</a> akceptita de la <em>registaroj</em> de la plej
ĉefaj regnoj kaj tiuj ĉi registaroj per speciala
<em>leĝo</em> garantios al Esperanto tute certan vivon kaj
uzatecon kaj plenan sendanĝerecon kontraŭ ĉiuj
personaj kapricoj aŭ disputoj, tiam <a id="av-388" href="/akademia_vortaro/index.html?serchas=1&amp;id=388" class="avligilo" title="Ligilo al la Akademia Vortaro">aŭtoritata</a> komitato,
interkonsente elektita de tiuj registaroj, havos la rajton fari en la
fundamento de la lingvo unu fojon por ĉiam ĉiujn
deziritajn ŝanĝojn, <em>se</em> tiaj ŝanĝoj
montriĝos necesaj; sed <em>ĝis tiu tempo</em> la
fundamento de Esperanto devas plej severe resti absolute
senŝanĝa, ĉar severa netuŝebleco de nia
fundamento estas la plej grava kaŭzo de nia ĝisnuna
progresado kaj la plej grava kondiĉo por nia regula kaj paca
progresado estonta. <em>Neniu persono kaj neniu societo devas havi la
rajton arbitre fari en nia Fundamento iun eĉ plej malgrandan
ŝanĝon!</em> Tiun ĉi tre gravan <a id="av-3518" href="/akademia_vortaro/index.html?serchas=1&amp;id=3518" class="avligilo" title="Ligilo al la Akademia Vortaro">principon</a> la
esperantistoj volu ĉiam bone memori kaj kontraŭ la
ektuŝo de tiu ĉi principo ili volu ĉiam energie
batali, ĉar la momento, en kiu ni ektuŝus tiun
principon, estus la komenco de nia morto.</p>
  <p class="antparol">Laŭ silenta interkonsento de ĉiuj esperantistoj jam
de tre longa tempo la sekvantaj tri verkoj estas rigardataj kiel
fundamento de Esperanto: 1.) La 16-regula <em>gramatiko</em>; 2) la
« Universala Vortaro »; 3) la
« Ekzercaro ». Tiujn ĉi tri verkojn la
<a id="av-387" href="/akademia_vortaro/index.html?serchas=1&amp;id=387" class="avligilo" title="Ligilo al la Akademia Vortaro">aŭtoro</a> de Esperanto rigardadis ĉiam kiel
<em>leĝojn</em> por li, kaj malgraŭ oftaj tentoj kaj
delogoj li neniam permesis al si (almenaŭ <em>konscie</em>)
eĉ la plej malgrandan pekon kontraŭ tiuj ĉi
leĝoj; li esperas, ke pro la bono de nia afero ankaŭ
ĉiuj aliaj esperantistoj ĉiam rigardados tiujn ĉi
tri verkojn kiel la solan leĝan kaj netuŝeblan
fundamenton de Esperanto.</p>
  <p class="antparol">Por ke ia regno estu forta kaj glora kaj povu sane
disvolviĝadi, estas necese, ke ĉiu regnano sciu, ke li
neniam dependos de la kapricoj de tiu aŭ alia persono, sed
devas obei ĉiam nur klarajn, tute difinitajn fundamentajn
<em>leĝojn</em> de sia lando, kiuj estas egale devigaj por la
regantoj kaj regatoj kaj en kiuj neniu havas la rajton fari arbitre
laŭ persona bontrovo ian ŝanĝon aŭ
aldonon. Tiel same por ke nia afero bone progresadu, estas necese, ke
ĉiu esperantisto havu la plenan certecon, ke leĝodonanto
por li ĉiam estos ne ia <em>persono</em>, sed ia klare difinita
<em>verko</em>. Tial, por meti finon al ĉiuj
malkompreniĝoj kaj disputoj, kaj por ke ĉiu esperantisto
sciu tute klare, per kio li devas en ĉio sin gvidi, la
aŭtoro de Esperanto decidis nun eldoni en formo de unu libro
tiujn tri verkojn, kiuj laŭ silenta interkonsento de
ĉiuj esperantistoj jam de longe fariĝis fundamento por
Esperanto, kaj li petas, ke la okuloj de ĉiuj esperantistoj
estu ĉiam turnataj ne al li, sed al <em>tiu ĉi
libro</em>. Ĝis la tempo, kiam ia por ĉiuj
aŭtoritata kaj nedisputebla <a id="av-1763" href="/akademia_vortaro/index.html?serchas=1&amp;id=1763" class="avligilo" title="Ligilo al la Akademia Vortaro">institucio</a> decidos alie,
ĉio, kio troviĝas en tiu ĉi libro, devas esti
rigardata kiel deviga por ĉiuj; ĉio, kio estas
kontraŭ tiu ĉi libro, devas esti rigardata kiel malbona,
se ĝi eĉ apartenus al la plumo de la aŭtoro de
Esperanto mem. Nur la supre nomitaj tri verkoj publikigitaj en la
libro « Fundamento de Esperanto », devas esti rigardataj kiel
oficialaj; ĉio alia, kion mi verkis aŭ verkos, konsilas,
korektas, aprobas k. t. p., estas nur verkoj <em>privataj</em>, kiujn la
esperantistoj ― se ili trovas tion ĉi utila por la unueco de
nia afero ― povas rigardadi kiel <em>modela</em>, sed ne kiel
<em>deviga</em>.</p>
  <p class="antparol">Havante la karakteron de <em>fundamento</em>, la tri verkoj
represitaj en tiu ĉi libro devas antaŭ ĉio esti
<em>netuŝeblaj</em>. Tial la legantoj ne miru, ke ili trovos en
la nacia traduko de diversaj vortoj en tiu ĉi libro (precipe en
la <a id="av-202" href="/akademia_vortaro/index.html?serchas=1&amp;id=202" class="avligilo" title="Ligilo al la Akademia Vortaro">angla</a> parto) tute nekorektite tiujn samajn <em>erarojn</em>, kiuj sin
trovis en la unua eldono de la « Universala Vortaro ». Mi
permesis al mi nur korekti la <em>preserarojn</em>; sed se ia vorto
estis erare aŭ nelerte <em>tradukita</em>, mi ĝin lasis en
tiu ĉi libro tute senŝanĝe; ĉar se mi
volus plibonigi, tio ĉi jam estus <em>ŝanĝo</em>,
kiu povus kaŭzi disputojn kaj kiu en verko fundamenta ne povas
esti tolerata. <em>La fundamento devas resti severe netuŝebla
eĉ kune kun siaj eraroj.</em> La <em>erareco</em> en la nacia
traduko de tiu aŭ alia vorto ne prezentas grandan
malfeliĉon, ĉar, komparante la kun<a id="av-4332" href="/akademia_vortaro/index.html?serchas=1&amp;id=4332" class="avligilo" title="Ligilo al la Akademia Vortaro">tekst</a>an tradukon en la
aliaj lingvoj, oni facile trovos la veran sencon de ĉiu vorto;
sed senkompare pli grandan danĝeron prezentus la
<em>ŝanĝado</em> de la traduko de ia vorto, ĉar,
perdinte la severan netuŝeblecon, la verko perdus sian
eksterordinare necesan karakteron de <a id="av-907" href="/akademia_vortaro/index.html?serchas=1&amp;id=907" class="avligilo" title="Ligilo al la Akademia Vortaro">dogma</a> fundamenteco, kaj, trovante
en unu eldono alian tradukon ol en alia, la uzanto ne havus la
certecon, ke mi morgaŭ ne faros ian alian ŝanĝon,
kaj li perdus sian konfidon kaj apogon. Al ĉiu, kiu montros al
mi ian nebonan esprimon en la Fundamenta libro, mi respondos
trankvile: jes, ĝi estas eraro, sed ĝi devas resti
netuŝebla, ĉar ĝi apartenas al la fundamenta
<a id="av-911" href="/akademia_vortaro/index.html?serchas=1&amp;id=911" class="avligilo" title="Ligilo al la Akademia Vortaro">dokumento</a>, en kiu neniu havas la rajton fari ian
ŝanĝon.</p>
  <p class="antparol">La « Fundamento de Esperanto » tute ne devas esti rigardata
kiel la plej bona lernolibro kaj vortaro de Esperanto. Ho, ne! Kiu
volas <em>perfektiĝi</em> en Esperanto, al tiu mi rekomendas la
diversajn lernolibrojn kaj vortarojn, multe <em>pli bonajn</em> kaj
<em>pli vastajn</em>, kiuj estas eldonitaj de niaj plej <a id="av-2167" href="/akademia_vortaro/index.html?serchas=1&amp;id=2167" class="avligilo" title="Ligilo al la Akademia Vortaro">kompetentaj</a>
amikoj por ĉiu nacio aparte kaj el kiuj la plej gravaj estas
eldonitaj tre bone kaj zorgeme, sub mia persona <a id="av-2269" href="/akademia_vortaro/index.html?serchas=1&amp;id=2269" class="avligilo" title="Ligilo al la Akademia Vortaro">kontrolo</a> kaj
kunhelpo. Sed la « Fundamento de Esperanto » devas
troviĝi en la manoj de ĉiu bona esperantisto kiel
konstanta <em>gvida dokumento</em>, por ke li bone ellernu kaj per ofta
enrigardado konstante memorigadu al si, kio en nia lingvo estas
oficiala kaj netuŝebla, por ke li povu ĉiam bone
distingi la vortojn kaj regulojn <em>oficialajn</em>, kiuj devas
troviĝi en ĉiuj lernoverkoj de Esperanto, de la vortoj
kaj reguloj rekomendataj <em>private</em>, kiuj eble ne al ĉiuj
esperantistoj estas konataj aŭ eble ne de ĉiuj estas
aprobataj. La « Fundamento de Esperanto » devas troviĝi
en la manoj de ĉiu esperantisto kiel konstanta
<em>kontrolilo</em>, kiu gardos lin de deflankiĝado de la vojo de
unueco.</p>
  <p class="antparol">Mi diris, ke la fundamento de nia lingvo devas esti absolute
netuŝebla, se eĉ ŝajnus al ni, ke tiu aŭ
alia punkto estas sendube erara. Tio ĉi povus naski la penson,
ke nia lingvo restos ĉiam rigida kaj neniam
disvolviĝos... Ho, ne! Malgraŭ la severa
netuŝebleco de la fundamento, nia lingvo havos la plenan eblon
ne sole konstante riĉiĝadi, sed eĉ konstante
<em>pliboniĝadi</em> kaj <em>perfektiĝadi</em>; la
netuŝebleco de la fundamento nur garantios al ni konstante, ke
tiu perfektiĝado fariĝados ne per arbitra, interbatala
kaj ruiniga <em>rompado</em> kaj <em>ŝanĝado</em>, ne per
nuligado aŭ sentaŭgigado de nia ĝisnuna
<a id="av-2572" href="/akademia_vortaro/index.html?serchas=1&amp;id=2572" class="avligilo" title="Ligilo al la Akademia Vortaro">literaturo</a>, sed per vojo <em>natura</em>, senkonfuza kaj
sendanĝera. Pli detale mi parolos pri tio ĉi en la
<a id="av-615" href="/akademia_vortaro/index.html?serchas=1&amp;id=615" class="avligilo" title="Ligilo al la Akademia Vortaro">Bulonja</a> <a id="av-2215" href="/akademia_vortaro/index.html?serchas=1&amp;id=2215" class="avligilo" title="Ligilo al la Akademia Vortaro">kongreso</a>; nun mi diros pri tio ĉi nur kelkajn vortojn,
por ke mia opinio ne ŝajnu tro <a id="av-3204" href="/akademia_vortaro/index.html?serchas=1&amp;id=3204" class="avligilo" title="Ligilo al la Akademia Vortaro">paradoksa</a>:</p>
  <ul class="alinee">
    <li class="negramatiko">
      <p class="antparol">1) <em>Riĉigadi</em> la lingvon per novaj vortoj oni povas jam
<em>nun</em>, per konsiliĝado kun tiuj personoj, kiuj estas
rigardataj kiel la plej aŭtoritataj en nia lingvo, kaj zorgante
pri tio, ke ĉiuj uzu tiujn vortojn en la sama formo; sed tiuj
ĉi vortoj devas esti nur rekomendataj, ne altrudataj; oni devas
ilin uzadi nur en la <em>literaturo</em>; sed en korespondado kun
personoj <em>nekonataj</em> estas bone ĉiam peni uzadi nur
vortojn el la « Fundamento » ĉar nur pri tiaj vortoj ni
povas esti certaj, ke nia adresato ilin nepre trovos en sia
vortaro. Nur iam poste, kiam la plej granda parto de la novaj vortoj
estos jam tute matura, ia aŭtoritata institucio enkondukos ilin
en la vortaron <em>oficialan</em>, kiel « <span class="mencio">Aldonon al la
Fundamento</span> »</p>
    </li>
    <li class="negramatiko">
      <p class="antparol">2) Se ia aŭtoritata <a id="av-643" href="/akademia_vortaro/index.html?serchas=1&amp;id=643" class="avligilo" title="Ligilo al la Akademia Vortaro">centra</a> institucio trovos, ke tiu aŭ
alia vorto aŭ regulo en nia lingvo estas <em>tro neoportuna</em>,
ĝi ne devos <em>forigi</em> aŭ <em>ŝanĝi</em>
la diritan formon, sed ĝi povos proponi formon <em>novan</em>,
kiun ĝi rekomendos uzadi <em><a id="av-3210" href="/akademia_vortaro/index.html?serchas=1&amp;id=3210" class="avligilo" title="Ligilo al la Akademia Vortaro">paralele</a></em> kun la formo
malnova. Kun la tempo la formo nova iom post iom elpuŝos la
formon malnovan, kiu fariĝos <em><a id="av-284" href="/akademia_vortaro/index.html?serchas=1&amp;id=284" class="avligilo" title="Ligilo al la Akademia Vortaro">arĥaismo</a></em>, kiel ni
tion ĉi vidas en ĉiu natura lingvo. Sed, prezentante
parton de la <em>fundamento</em>, tiuj ĉi arĥaismoj neniam
estos elĵetitaj, sed ĉiam estos presataj en ĉiuj
lernolibroj kaj vortaroj samtempe kun la formoj novaj, kaj tiamaniere
ni havos la certecon, ke eĉ ĉe la plej granda
perfektiĝado la unueco de Esperanto neniam estos rompata kaj
neniu verko Esperanta eĉ el la plej frua tempo iam perdos sian
<a id="av-4584" href="/akademia_vortaro/index.html?serchas=1&amp;id=4584" class="avligilo" title="Ligilo al la Akademia Vortaro">valoron</a> kaj kompreneblecon por la estontaj generacioj.</p>
    </li>
  </ul>
  <p class="antparol">Mi montris en <em>principo</em>, kiamaniere la severa
netuŝebleco de la « Fundamento » gardos ĉiam la
unuecon de nia lingvo, ne malhelpante tamen al la lingvo ne sole
riĉiĝadi, sed eĉ konstante
<em>perfektiĝadi</em>. Sed en la <em>praktiko</em> ni (pro
kaŭzoj jam multajn fojojn priparolitaj) devas kompreneble esti
<em>tre singardaj</em> kun ĉia « <span class="mencio">perfektigado</span> » de la
lingvo: a) ni devas tion ĉi fari ne facilanime, sed nur en
okazoj de efektiva <em>neceseco</em>; b) fari tion ĉi (post
matura prijuĝado) povas ne apartaj personoj, sed nur ia centra
institucio, kiu havos nedisputeblan aŭtoritatecon por la tuta
esperantistaro.</p>
  <p class="antparol">Mi finas do per la jenaj vortoj:</p>
  <ul class="alinee">
    <li class="negramatiko">
      <span class="numero-en-listo">1. </span>pro la unueco de nia afero ĉiu bona esperantisto devas
antaŭ ĉio bone koni la <em>fundamenton</em> de nia
lingvo;</li>
    <li class="negramatiko">
      <span class="numero-en-listo">2. </span>la fundamento de nia lingvo devas resti por ĉiam
<em>netuŝebla</em>;</li>
    <li class="negramatiko">
      <span class="numero-en-listo">3. </span>ĝis la tempo kiam aŭtoritata centra institucio
decidos <em>pligrandigi</em> (neniam <em>ŝanĝi</em>!) la
ĝisnunan fundamenton per oficialigo de novaj vortoj aŭ
reguloj, ĉio bona, kio ne troviĝas en la
« Fundamento de Esperanto », devas esti rigardata ne kiel
deviga, sed nur kiel <em>rekomendata</em>.</li>
  </ul>
  <p class="antparol">La ideoj, kiujn mi supre esprimis pri la Fundamento de Esperanto,
prezentas dume nur mian <em>privatan</em> opinion. Leĝan <a id="av-3852" href="/akademia_vortaro/index.html?serchas=1&amp;id=3852" class="avligilo" title="Ligilo al la Akademia Vortaro">sankcion</a>
ili ricevos nur en tia okazo, se ili estos akceptitaj de la unua
internacia kongreso de esperantistoj, al kiu tiu ĉi verko kune
kun sia antaŭparolo estos prezentita.</p>
  <div class="signaturo">
    <span>L. ZAMENHOF</span>.<br>
Varsovio, Julio 1905.
</div>
</div>

<div id="menuoj" class="robots-nocontent">
<div id="chefmenuo">
	<h2>
<a href="/index.html">Akademio</a>:</h2>
	<ul>
		<li><a href="/faktoj/index.html">Faktoj</a></li>
		<li><a href="/verkoj/index.html">Verkoj</a></li>
		<li><a href="/decidoj/index.html">Decidoj</a></li>
		<li><a href="/oficialaj_informoj/index.html">Oficialaj Informoj</a></li>
		<li><a href="/aktoj/index.html">Aktoj</a></li>
		<li><a href="/konsultejo/index.html">Konsultejo</a></li>
		<li><a href="/fundamento/index.html">Fundamento</a></li>
		<li><a id="akademiavortaro" href="/akademia_vortaro/index.html">Akademia Vortaro</a></li>
<!--
		<li class="porkolegoj"><a href="/dokumentoj/index.html">Dokumentoj</a></li>
		<li class="porkolegoj"><a id="shanghipasvorton" href="/shanghipasvorton.html"><em>Ŝanĝi pasvorton</em></a></li>
		<li><a id="salutado" href="" title=""></a></li>
-->
		<li><a id="al_la_serchilo" href="/serchilo.html" title="Serĉi en la TTT-ejo de la Akademio pere de Guglo">Serĉilo</a></li>
		<li><a href="/novajhoj/index.html" title="Novaĵoj pri la Akademio">Novaĵoj</a></li>
<!--
		<li id="signosistemoj">
			<a id="uziunikodon" class="signosistemo" title="Uzi Unikodon" href="">U</a>
			<a id="uzihskribon" class="signosistemo" title="Uzi H-skribon" href="">H</a>
			<a id="uziiksoskribon" class="signosistemo" title="Uzi X-skribon" href="">X</a>
		</li>
-->
	</ul>
</div>
<div id="lokmenuo">
<h2>Fundamento:</h2>
<ul>
	<li><a href="index.html">Enhavo</a></li>
	<li><a href="notoj.html">Klarigaj notoj</a></li>
	<li><span class="malplena">Antaŭparolo</span></li>
	<li><a href="gramatiko.html">Gramatiko</a></li>
	<li><a href="ekzercaro.html">Ekzercaro</a></li>
	<li><a href="universala_vortaro.html">Universala Vortaro</a></li>
	<li><a href="enhavo.html">Enhavtabelo</a></li>
</ul>
</div>
</div>
</div>

</body>
</html>
